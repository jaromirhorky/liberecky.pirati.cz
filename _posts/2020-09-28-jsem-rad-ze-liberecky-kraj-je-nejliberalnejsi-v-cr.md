---
date: 2020-09-28
category: blog
tags: tomáš martínek poslanec liberecký kraj fungování role pirátů 
layout: post
title: Poslanec Tomáš Martínek - Jsem rád, že Liberecký kraj je nejliberálnější v ČR
author: Tomáš Martínek
authorId: tomas.martinek
image: posts/2020-09-28-jsem-rad-ze-liberecky-kraj-je-nejliberalnejsi-v-cr.jpg
---
Podle průzkumu Median z prosince 2019 žije v Libereckém kraji 82 % lidí, kteří souhlasí s manželstvím pro všechny bez ohledu na pohlaví. To je nejvíce ze všech regionů v České republice. Jsem tak rád, že v Poslanecké sněmovně zastupuji kraj, kde naprosté většině lidí záleží na osobní svobodě všech jednotlivců. Ochrana svobody jednotlivce a občanů před šikanou jsou totiž společně s prosazováním modernizace státu a kontroly mocných základní pilíře České pirátské strany.

Hlavním tématem tohoto roku je koronavirová nákaza. Osobně věřím, že kroky, ať už mé nebo dalších členů Pirátské strany, pomohly zmírnit následky této finanční i zdravotnické krize. Ještě před vyhlášením karantény jsem požádal dopisem členy České bankovní asociace, aby umožnili klientům odložit splátky hypoték i jiných úvěrů o několik měsíců. Banky moji žádost vyslyšely a uvedly, že tuto možnost svým klientům nabídnou. Doufám, že možnost tohoto odkladu pomohla lidem, kteří se nezaviněně dostali do finančních problémů. Jako člen rozpočtového výboru jsem společně s dalšími Piráty navrhl také odložení spuštění dalších vln EET, které by mohlo v této situaci ještě více ohrozit drobné živnostníky. Prosadili jsme také zveřejňování státních záruk za úvěry i usnesení proti státní podpoře společností z daňových rájů. Protože jsem členem i Komise pro spravedlivé důchody, snažil jsem se navrhnout i opatření pro podporu ochrany nákazou nejvíce ohrožené skupiny seniorů. Chci poděkovat všem zdravotníkům, lidem v sociálních službách, policistům, vojákům, vědcům, dobrovolníkům a dalším, kteří pomáhají bojovat proti epidemii plným nasazením. Jsem rád, že v době krize si dokáží občané pomáhat a že mnoho Čechů šije roušky pro své sousedy i seniory. Dokonce i vietnamská komunita v České Lípě přiložila ruku k dílu a ušila mnoho roušek pro město i českolipskou nemocnici. Jsem rád, že jsem jim mohl věnovat šicí stroj poté, co museli půjčený vrátit. V současné době se zabývám podporou českých výrobců ochranných pomůcek, abychom byly pro příště připraveni. Stejně navrhuji opatření pro opětovné nastartování ekonomiky. Pro vládu jsme připravili plán pro řešení koronavirové krize, který je dostupný na [BudoucnostResimeTed.cz](https://budoucnostresimeted.cz/){:target="_blank"}.

Velmi důležité pro Liberecký kraj bude udržet plnohodnotné fungování krajských nemocnic v Liberci i České Lípě. Už když jsem působil v zastupitelstvu České Lípy, bojoval jsem za to, aby nemocnice zůstala krajskou a kraj měl nemocnici, pro zhruba sto tisíc lidí, jako svou prioritu. Kraj se svým rozpočtem může zajistit fungování velkých nemocnic lépe než město.

V Libereckém kraji se snažím jako poslanec scházet s občany a řešit předkládané podněty. Má regionální kancelář se nalézá ve Ville Hrdlička v České Lípě, pirátské kontaktní centrum Pixel se nachází v Jablonci nad Nisou. Snažím se tak komunikovat s občany ze všech částí kraje. Informace ohledně hodin pro veřejnost lze nalézt v mém veřejném kalendáři, který se společně s reporty, výsledky či úkoly poslance nalézá na [www.tomas-martinek.eu](http://www.tomas-martinek.eu/){:target="_blank"}, vzhledem ke koronavirové nákaze se více pracuje online, proto je vhodné se na schůze vždy dohodnout předem. V kraji jsem se v poslední době zabýval problematikou rozšíření těžby v polském hnědouhelném dole Turów, který ohrožuje dostupnost pitné vody i životní prostředí mnoha obyvatel Hrádecka, Frýdlantska či Chrastavska. Řešil jsem také ochranou životního prostředí s ohledem na povolení těžby čediče na kopci Tlustec. V Poslanecké sněmovně jsem předložil společný pozměňovací návrh a mé usnesení, které zajistilo zachování stávajícího správního obvodu obce s rozšířenou působností Turnov. Díky tomu mohou lidé dotčených obcí stále jezdit vyřizovat své záležitosti s veřejnou správou do pro ně nejlépe dostupného města Turnov. Interpeloval jsem také premiéra Babiše ohledně jeho podpisu na petici k urychlení stavby části obchvatu České Lípy, kde se i přes daný podpis zatím moc neděje.

Hlavní činností poslance je ovšem řešit celorepublikové problémy a zlepšovat život všem občanům České republiky. Zaměření mé práce za Piráty se ve Sněmovně odvíjí i od výborů, podvýborů či komisí, ve kterých jsem účasten. Zabývám se tak především veřejnoprávními médii, daňovým a důchodovým systémem, volebním systémem, bankami, pojišťovnami, ochranou spotřebitelů na finančním trhu, digitální ekonomikou, podporou podnikání, e-governmentem či vysokými školami. Odborná činnost se děje především ve výborech, podvýborech a komisích. Sám jsem členem rozpočtového a volebního výboru, jedné sněmovní komise, sedmi podvýborů či komise MPSV pro spravedlivé důchody. K tomu je vhodné podotknout, že poslanec má placenou pouze jednu funkci, proto za práci v těchto orgánech již další odměnu navíc nedostává. I z toho důvodu není moc poslanců, kteří jsou ve stejném nebo větším množství pracovních orgánů.

Mezi mé schválené legislativní iniciativy patří například nominační zákon nebo zlepšení komfortu daňového systému, kdy lidem přibude pozitivní motivace pro podání daňových přiznání elektronicky, protože získají na podání o měsíc déle - obdobně jako tomu je v mnoha dalších zemích EU. Důraz kladu také na ochranu spotřebitelů na finančním trhu. Proto jsem upozornil například na nekalé praktiky některých obchodníků s CFD nabízející finanční služby, rizikové podnikové dluhopisy nebo rizikové zpětné hypotéky. Na komisi pro spravedlivé důchody jsem prosadil lepší informovanost osob v produktivním věku o jejich důchodových nárocích a prosazuji i zřízení nízkonákladového státního či veřejnoprávního důchodového fondu pro dobrovolné spoření, který by mohl zvýšit výnosy střadatelů a současně snížit náklady na financování státu. To může být užitečné především v době finanční recese, kterou pravděpodobně vládní opatření související s koronavirem přinesou.

Osobně se také zabývám zlepšováním mediální gramotnosti a kritického myšlení lidí, aby nepodléhali lžím a manipulacím. Bohužel se stává pomalu standardem, že některé politické strany využívají zavádějící informace pro manipulování voličů. Například se snaží zakládat Facebookové stránky, které se mají tvářit jako oficiální komunikace Pirátů. Tam poté dávají smyšlené citáty a prohlášení, které mají vůči Pirátům vyvolat negativní emoce. Mnoho lidí si informace neověřuje z více seriózních zdrojů a mohou tak manipulátorům podlehnout. Kromě toho se snaží manipulátoři využívat také řetězových e-mailů. Příjemce si často může chybně myslet, že lživá informace obsažená v e-mailu, který mu přeposlal nějaký známý, je pravdivá. Připravil jsem proto rozšíření do prohlížeče, které informuje o podvodných stránkách ve spolupráci s Českou obchodní inspekcí a serverem Konspiratori.sk, který lze bezplatně stáhnout na [KontrolaWebu.pridat.eu](https://kontrolawebu.pridat.eu/){:target="_blank"}.

V současné době postavili Piráti do krajských voleb samostatnou [kandidátní listinu](/krajske-volby/) vedenou turnovským radním [Zbyňkem Miklíkem](/lide/zbynek-miklik), kde lze nalézt výběr z mnoha inteligentních, pracovitých lidí se srdcem na správném místě. Věřím, že v krajských volbách uspějí strany, které prosazují liberální hodnoty zajišťující svobodu obyvatel. To jsou především Piráti. Naopak jako skaut mám i na základě historických zkušeností obavy z politiků, kteří prosazují nacionalismus a tíhnou k totalitě. To nikdy nic dobrého lidstvu nepřineslo. Byl bych raději, kdyby se vrcholní politici snažili společnost spojovat, ne rozdělovat kvůli svým soukromým zájmům. Chtěl bych, aby mé děti žily v bezpečné, moderní, prosperující, demokratické společnosti.

_Autorem textu je [Ing. Tomáš Martínek](/lide/tomas-martinek), poslanec Pirátů za Liberecký kraj_

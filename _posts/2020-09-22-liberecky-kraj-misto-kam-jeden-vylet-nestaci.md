---
date: 2020-09-22
category: blog
tags: cestování liberecký kraj jizerky přívětivá doprava
layout: post
title: Místo, kam jeden výlet nestačí
author: Jarmila Valešová
authorId: jarmila.valesova
image: posts/2020-09-22-liberecky-kraj-misto-kam-jeden-vylet-nestaci.jpg
---
Klasické rozhodování, jestli vyrazit do zahraničí nebo po Čechách, bylo letos menším dilematem než v minulých letech. I když je cestování do zahraničí v omezené míře možné, není tolik vyhledávané. O to většímu náporu čelí tradiční místa oblíbená mezi domácími turisty, jako jsou Bedřichov, Malá Skála, Máchovo jezero a hřebeny Krkonoš. Zároveň je důležité si uvědomit, že Jizerky a Český ráj nesmí trpět.
Po květnovém uvolňování zahltily oblíbená turistická místa davy návštěvníků. Není divu. Po dlouhých dnech strávených na ose domov – práce – domov se stal výlet do přírody jasnou volbou. Liberecký kraj těží z krásné přírody a dobré dopravní dostupnosti z hlavního města. 
Zvýšená návštěvnost ale přináší nápor na přírodu a místní obyvatele. Cestovat v davu je nepříjemné i pro samotné cestovatele. Proto je potřeba nabídnout nové cíle a rozmělnit tím útok na tradiční turistické taháky. Je třeba podpořit alternativní nástupní místa na turistické trasy. Doplnit je navazující veřejnou dopravou tak, aby se navštěvovaná místa nezměnila v obří parkoviště. Nabídnout okruhy, které začínají v jednom místě a končí v jiném, kdy návštěvníci mají možnost se pohodlně dopravit zpět.

## Přívětivá doprava pro turisty
Donedávna byla volba veřejné dopravy otázkou pohodlného spoje. Nyní to pro někoho může být i otázkou zdraví. Osobně bych si přála, aby veřejná doprava hrála při výletech čím dál silnější roli. Posílení spojů k turistickým cílům a nástupním místům umožní návštěvníkům zajímavé výlety bez stresu z parkování a nutnosti návratu na stejné místo. 

## Vítaný návštěvník
Musíme najít a propagovat místa, kde turista bude vítaným návštěvníkem nikoliv přítěží. Podporovat udržitelné chování provozovatelů služeb (např. recyklovatelné obaly ve stáncích), osvětu návštěvníků o chování v přírodě přístupnou, vtipnou formou.
Nesmíme zapomínat na alternativní formy turistiky. Liberecký kraj má co nabídnout z vojensko-historického, architektonického i industriálního hlediska. Právě kombinace sportovních aktivit, krásné přírody s těmito cíli, dělá z Libereckého kraje místo, kam jednodenní výlet nestačí. 


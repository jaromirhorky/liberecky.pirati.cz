---
date: 2020-07-10
category: blog
tags: Železný Brod úprava jednacího řádu zastupitelstvo transparence 
layout: post
title: Občane, počkej si! Železnobrodští Piráti prosazují transparentní a vstřícnou radnici navzdory vedení města 
author: Jan Tempel
authorId: jan.tempel
image: posts/2020-07-10-zeleznobrodsti-pirati-prosazuji-transparentni-radnici-navzdory-vedeni-mesta.jpg
---
Piráti v Železném Brodě dlouhodobě pracují na přiblížení radnice občanům města, a proto se také zasazují o pevně daný čas občanských interpelací během zasedání zastupitelstva. V praxi jde o to, aby každý občan věděl, kdy se na jeho vyjádření či stížnost dostane a nemusel trávit dlouhé hodiny čekáním.

> “Občané mají právo na přesně určený čas svých dotazů. Nechceme, aby museli každé zasedání čekat na jeho konec, ať už skončí v 6 nebo v 10 večer, ale věděli, kdy se na ně dostane. Podobná praxe existuje nejen ve velkých městech, ale i v těch menších. Z nejbližších například v Turnově,” říká opoziční zastupitel za Piráty [Jan Tempel](/lide/jan-tempel).

Taková vstřícnost se ovšem vládnoucí koalici nelíbí, což plně předvedla při pokusu Pirátů prosadit programový bod o úpravě jednacího řádu, který by spoluobčanům zjednodušil komunikaci s vedením města. Ten byl zamítnutý a ty občane, ty si počkej!

Dalším nanejvýš problematickým tahem vedení Železného Brodu, rezonujícím během jednání městských zastupitelů, je koaliční postup proti transparenci. Opozice společně požaduje, aby zastupitelstvo schvalovalo plánované investiční akce nad 1 milion korun ještě před započetím realizace. Tím by se veškeré projekty dostaly na veřejnost včas a dozvěděli by se tak o nich dopodrobna nejen zastupitelé, ale i občané. O to však vládnoucí garnitura evidentně nemá zájem a také tento návrh z pera Pirátů smetla ze stolu.

> “Je velmi smutné, že se koalice spoléhá na kalkul a v případě, kdy na posledním zasedání, vinou absence dvou koaličních zastupitelů, došlo k patové situaci, neodsouhlasila nejen opoziční návrhy, ale dokonce ani návrhy vycházející z aktualizace zákona o obcích. Zřejmě tak koaliční zastupitelé počítají s tím, že se příště sejdou ve větším počtu a odmítnou protransparentní návrhy opozice,” kritizuje přístup vedení Železného Brodu Jan Tempel, horký kandidát Pirátů do krajského zastupitelstva Libereckého kraje.

---
date: 2020-09-29
category: blog
tags: cyklistika traily singltrek výstavba podpora 
layout: post
title: Podporujeme výstavbu cyklostezek a trailů
author: Jarmila Valešová
authorId: jarmila.valesova
image: posts/2020-09-29-podporujeme-vystavbu-cyklostezek-a-trailu.jpg
---
Pryč jsou doby, kdy cyklisté volili mezi značkami Favorit, Eska a BMX. Cyklistika se stala fenoménem. Horské kolo, které k nám na počátku devadesátých let přišlo jako zjevení, má dnes každý. Silniční cyklistika zažívá renesanci a elektrokola zpřístupnila kopcovité terény i starším a méně zdatným cyklistům. Na kole vyrážejí rodiny s malými dětmi, výkonnostní jezdci i vyznavači technické jízdy v terénu. Liberecký kraj nabízí mnoho variant. Pohodové vyjížďky v Českém ráji a Máchově kraji, jizerskohorskou náhorní plošinu nebo pořádné krkonošské a ještědské výšlapy a sjezdy.

Pro rodiny je klíčová bezpečnost trasy bez automobilové dopravy a mírné převýšení. Je tedy potřeba pokračovat ve výstavbě pohodlných cyklostezek se zázemím a herními prvky pro chvíle odpočinku. Zároveň je třeba myslet na dopady stavby na přírodu. Cyklostezky slouží k rekreačnímu ježdění, tudíž není třeba budovat rovné cyklodálnice na úkor okolního často říčního prostředí.

## Podporujeme výstavbu trailů a singltreků

Pro terénní cyklisty jsou oproti tomu důležité zajímavé stezky, které umožňují skloubit rychlost s pestrým terénem. Že i náročnější technická jízda může rychle získat své fanoušky a stát se turistickým magnetem ukázal novoměstský singltrek. Původně lokální projekt se přesunul i do Polska a udělal z Nového Města pod Smrkem významné místo na bikerské mapě. Při pěkném počasí zde můžete potkat mimo zablácených zkušených borců i mnoho rodin s dětmi. Nástupní místa, restaurace a ubytování v okolí, ti všichni těží z popularity singltreku.

Podporujeme vyhledávání nových lokalit a budování dalších stezek. Do návrhu nových tras chceme zapojit samotné jezdce. A to proto abychom předešli budování nelegálních cest, které ničí chráněná území, jak se to teď děje v Českém ráji.

To, že zábavné ježdění může vzniknout i na zdánlivě nezajímavém místě, dokládají Lipavské stezky v Jeseníkách. Na travnatém svahu nad obcí si mohou klopené zatáčky a terénní vlny užívat jak děti, tak zkušenější borci. Stejně tak je možné si užít jízdu přímo ve městě. Pumptrack, tedy okruh s vlnami a zatáčkami, které lze projet bez šlapání jen pomocí přenášení váhy, nabízí možnost zábavného ježdění i prostor pro zlepšování technických dovedností jezdců.

Nacházíme se v období, kdy bude stále těžší rozhodovat o rozdělení prostředků z krajského rozpočtu. I přes to myslím, že investice do cyklistické infrastruktury v našem kraji má své místo.

Kolu zdar

Autorka: [Ing. Jarmila Valešová, FCCA](/lide/jarmila-valesova) – jablonecká zastupitelka
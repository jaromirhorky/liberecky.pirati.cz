---
date: 2020-10-06
category: blog
tags: druhé kolo senát volby podpora vosecký
layout: post
title: Piráti podporují ve 2. kole senátních voleb Jiřího Voseckého
author: Ondřej Kolek
authorId: ondrej.kolek
image: posts/2020-10-06-pirati-podporuji-ve-2-kole-senatnich-voleb-jiriho-voseckeho.jpg
---
Ve volebním obvodu č. 36, tj. Česká Lípa, podporují Piráti kandidáta STAN+SLK. Kandidát Pirátů [Petr Jeník](/lide/petr-jenik) se v 1. kole umístil na 3. místě s 10,13 %. Piráti se rozhodli podpořit jednoho z finalistů, a to zástupce Starostů, který v 1. kole s 29,59 % zvítězil.

**Piráti tak vyzývají své sympatizanty, aby ve 2. kole senátních voleb v České Lípě volili 9. října pana Jiřího Voseckého. Podporu odsouhlasil jak sám Petr Jeník, tak i předsednictvo krajského sdružení Pirátů v Libereckém kraji.**

Ondřej Kolek, předseda Pirátů v Libereckém kraji se k celé záležitosti se vyjádřil takto:
>„Za nejlepšího kandidáta v České Lípě považuji Petra Jeníka. Kombinace elánu, vtipné kampaně, celkového nasazení a vůle v Senátu poctivě pracovat byla důležitější, než to, že je Pirát. Umístil se na třetím místě, postupují ale první dva. V rámci toho, že STAN se dotázal vedení Pirátů, zda v jednotlivých regionech podpoří ve 2. kole jejich kandidáty, přišla i otázka na Liberecký kraj, jestli jsme ochotni podpořit Jiřího Voseckého z pohledu krajského předsednictva, které následně jednomyslně podporu schválilo. S ohledem na čas a účinnou podporu nebylo z procedurálních důvodů možné nechat rozhodnutí na všech členech. Věřím ale, že i s ohledem na fakt, že pana Voseckého podpoří i náš kandidát, byl by tento akt schválen většinou krajského fóra.“

Podpora mezi Piráty a STAN v senátních volbá v tomto roce byla širší. STANu postoupili do druhého kola dva kandidáti, kde již existovala dohoda o podpoře ze strany Pirátů před prvním kolem (Frýdek-Místek a Vyškov). 

Tato podpora tedy logicky trvá. Kandidáti Pirátů, kteří měli podporu STANu se do druhého kola bohužel nedostali (např. P. Vacek, J. Kadeřávek, R. Kravčík). Následně se na Piráty STAN obrátil s požadavkem o podporu u třech senátních obvodů navíc. Jedná se konkrétně o Cheb, Příbram a právě Českou Lípu. Piráti naopak získali podporu pro Dana Kůse z Plzně a Adélu Šípovou v Kladně.

Autor: [Ondřej Kolek](/lide/ondrej-kolek), předseda Pirátů v Libereckém kraji